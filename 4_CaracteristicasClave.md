# 4. Caracterí­sticas clave

### 4.1. Xogo

Chess Land permite ao/á xogador/a introducirse nun xogo de aventura mesturado coa cultura do xadrez. Ademais das pezas habituais, teremos ocasión de acadar novas pezas a medida que avanzamos no xogo así­ como mudar o seu comportamento.

En calquera momento poderemos voltar a un punto anterior desfacendo a secuencia de movementos realizados ata un máximo de 5.

Está habilitada a opción de gardar a situación da partida (e do xogo) para retomala nouto momento no mesmo punto no que a deixamos.


### 4.2. Gráficos

Tanto as pezas que manipulamos como os escenarios nos que se desenvolve a acción teñen un coidado e elaborado deseño, o que permite ao/á xogador/a introducirse no xogo. As pezas teñen un aspecto de estatua, que non impide que gocen de certos movementos. A luz ambiental incide e se reflexa en todos os obxectos que vexamos; de día a luz do Sol e, en partidas nocturnas, a luz da Lúa ou dos fachos.

### 4.3. Sonidos

A pesares de tratarse de sucesivas batallas ata chegar á batalla final contra o tirano Rei, a execución das partidas, coma as do xadrez, é de ritmo pausado. A banda sonora está composta por melodías suaves e non repetitivas, que invitan e axudan a reflexionar a seguinte xogada. Só cando un dos reis estea ameazado, o ritmo e volumen da música se incrementan.

Cada peza, no seu movemento, ten sonido propio que, ademais, é lixeiramente distinto dependendo do escenario no que transcorre a acción.

### 4.4. Cámara

Temos unha visión tridimensional do xogo dende a posición do noso exército, coma se realmente estiveramos ante unha partida de xadrez convencional. Nembargantes, en todo momento poderemos rotar a vista para ter unha visión máis clara das posicións de cada exército.

### 4.5. Movementos

A maior parte do tempo, as pezas están quietas. Aínda así­, en modo espera teñen un lixeiro movemento: Os cabalos moven a cola e lixeiramente a cabeza, reis e raíñas moverán a cabeza e as súas roupas terán un pequeno vaivén, etc. Cando se desprazan a outro escaque na súa quenda de xogada teñen un movemento natural; no caso de pezas que no mundo real sexan estáticas (p.e. a torre) o seu desprazamento será directo trazando un arco dende a posición de partida á posición de destino. 

### 4.6. Dificultade

A medida que avanzamos no xogo, a dificultade irase incrementando, atopándonos con escenarios máis complicados,  incrementando a habilidade do exército contrario, partidas cun número limitado de movementos ou de tempo, que teñamos que acabar cun número mínimo de pezas vivas, non podendo desfacer movementos, cambiando as regras, loitando con dous exércitos contrarios ao mesmo tempo, ...
